---
templateKey: 'about-page'
path: /about
hero:
  image: /img/8352.jpg
title: O društvu
---
Hrvatsko društvo za istraživanje raka (HDIR) udruga je koja okuplja znanstvene i stručne djelatnike koji se bave znanstvenim i stručnim radom na području medicine, biologije, biokemije i srodnih znanstvenih područja vezanih uz rak. Društvo djeluje  kao nacionalno društvo u sklopu Europskog društva za istraživanje raka (European Association for Cancer Research, EACR). EACR djeluje preko 50 godina i najjača je europska neprofitna stručna organizacija koja pokriva kliničke i bazične aspekte istraživanja raka. Danas ima oko 10.000 članova iz preko 90 zemalja iz cijelog svijeta. Članstvo EACR-a čine individualni članovi i nacionalna društva. Iz Hrvatske je u tom Društvu registrirano preko 200 članova i Hrvatska je jedina od zemalja sljedbenica bivše države koja je uspjela zadržati predstavnika u Vijeću EACR-a. Vijeće (Konzilij) je jedno od najvažnijih tijela tog Društva, koje čini 25 članova EACR-a, i koji zastupaju pojedine zemlje odnosno njihova društva. Svi članovi EACR-a iz Hrvatske također postaju članovi Hrvatskog društva za istraživanje raka. Isto tako, svi novi članovi Hrvatskog društva za istraživanje raka automatski postaju i članovi EACR-a.

Glavni ciljevi Hrvatskog društva za istraživanje raka su:

a)  poticanje znanstvenog i stručnog rada na području medicine, biologije, biokemije i srodnih znanstvenih područja vezanih uz istraživanje raka

b)  povezivanje kliničkih i bazičnih aspekata istraživanja raka

c)  unapređivanje i poboljšavanje komunikacije među različitim grupama poticanjem multidisciplinarnih programa

d)  poticanje inicijativa za istraživačke programe od posebnog značaja za područje raka.

Ove odrednice su u skladu s misijom EACR-a koja ima cilj unaprijediti bazična istraživanja s jasnijim usmjerenjima prema prevenciji te liječenju i njezi oboljelih i čiji su članovi aktivni znanstvenici, studenti, emeriti, ugledne osobe u područjima vezanima na bilo koji način s rakom, različitim aspektima istraživanja raka, primjene istraživanja i menadžmentu.

HDIR nam daje veću mogućnost suradnje sa srodnim nacionalnim udrugama za istraživanje raka u drugim zemljama u Europi i svijetu (BACR, ASEICA, MOT, AACR i slično). Osim toga, želja nam je pojačati povezanost među članovima EACR u Hrvatskoj, ali prvenstveno povezati istraživače i steći prepoznatljivost djelatnosti istraživanja raka te veću dostupnost Društva za mlađe istraživače.
